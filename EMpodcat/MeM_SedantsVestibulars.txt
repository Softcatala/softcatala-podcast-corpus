Menys és Més, la secció de bones pràctiques de l'EMPodCat.Per aquest Menys és Més us portem una recomanació de casa.És una recomanació de l'Essencial de l'abril del 2016, que ens parla de no administrar medicaments sedants vestibulars per al vertigen posicional paroxismal benigne.Com ja sabem, el vertigen és aquesta sensació de rotació d'objectes que dura poquet, que s'indueix normalment amb el canvi de posició del cap.El diagnòstic d'aquest vertigen posicional paroxismal benigne s'ha de fer amb la maniobra de Dix-Hallpike.I si aquesta maniobra diagnòstica ens confirma que és un vertigen paroxismal perifèric, aleshores haurem de fer la maniobra de Epley per tractar-la.De tota manera, sabem que aquesta maniobra no es fa massa sovint i en canvi sí que el que es fa és tractar aquest vertigen amb medicaments, ja siguin neurolèptics com la sulpirida, per exemple, o benzodiazepines com pot ser el diazepam, o la betahistina, que a l'Estat espanyol la coneixem com a Serc.Aquesta administració dels medicaments no està recomanada per cap revisió sistemàtica.Sí que hi ha una revisió del Cochrane que diu que afegir la betahistina a les maniobres millora una miqueta l'eficàcia.Però recordo que les guies ens recomanen de no fer servir cap medicament, sinó fer servir les maniobres.Aquesta recomanació insisteix que el tractament s'ha de fer amb les maniobres esmentades, tot i que ja sabem que se'n fan poques, eh? Hi ha un estudi fet a Alemanya que ens diu que només un 10% dels pacients són tractats amb les maniobres.En canvi, els tractaments farmacològics que s'administren més sovint, ja sabem que poden tenir efectes adversos.En el cas d'aquests medicaments que hem esmentat ara, doncs tenim sedació excessiva, risc de caigudes, fractura de fèmur si s'escau, reaccions extrapiramidals i d'altres.A Catalunya, per exemple, en l'any 2015, d'aquests vertígens paroxismals diagnosticats, a pràcticament el 60% se'ls va prescriure fàrmacs, i segur que a tot aquest 60% no se li van fer les maniobres.Per tant, insistim, aquesta recomanació de l'Essencial ens diu que per al vertigen paroxismal perifèric benigne, el que s'ha de fer són les maniobres, primer la de Dix-Hallpike per diagnosticar-la i després la d'Epley per tractar-la, i no administrar sedants vestibulars per a tractar aquest vertigen fins que s'hagin fet les maniobres correctores.