Menys és Més, la secció de bones pràctiques de l'EmPodCat.
En aquest Menys és Més us volem parlar d'una recomanació de l'Essencial del Departament de Salut de la Generalitat de Catalunya de l'any 2015.
Ens parla de la radiografia en les lesions traumàtiques agudes de turmell i avantpeu i de genoll.
Ens diu que són dos motius de visita a urgències molt freqüents i que la majoria de casos comporten la realització de radiografies.
Ara bé, molt poques d'aquestes radiografies mostren l'existència d'una fractura òssia significativa.
Menys un 15% per als turmells i menys un 7% per als genolls.
També ens diu que des dels anys 90 s'han desenvolupat diferents regles de predicció clínica,
amb el nom de les regles d'Ottawa, per racionalitzar l'ús de la radiografia simple en aquests casos.
En estudis realitzats a l'estat espanyol han quantificat l'estalvi del nombre de radiografies de turmell
en aplicar les regles d'Ottawa entre el 30 i el 35% i, en el cas del genoll, fins i tot prop del 50%.
Aquestes regles donen molt pocs resultats falsos positius i alhora tenen un alt valor predictiu d'un resultat negatiu.
Per tant, són molt apropiades per descartar una fractura amb molta seguretat.
Aquesta recomanació ens diu que si la regla d'Ottawa és negativa, no hauríem de fer aquesta radiografia simple.
I com s'apliquen aquestes regles d'Ottawa?
En el cas del genoll, ens diu que la radiografia és necessària només en lesió aguda i si hi ha un o més dels següents ítems.
Edat de més de 55 anys, que hi hagi dolor aïllat a la palpació de la ròtula o del cap peroneal,
que hi hagi incapacitat de flexionar el genoll 90 graus
i que hi hagi incapacitat de caminar 4 passes immediatament després de la lesió i en la visita al servei d'urgències.
En el cas de la regla del turmell-peu, aquesta només s'ha d'aplicar en traumatisme tancat entre els 6 i els 55 anys
i no s'hauria d'aplicar en cas de lesions cròniques o subagudes i que hi hagi dolor a la part davantera del peu o al taló.
La radiografia del turmell és necessària si hi ha dolor a prop del mal·lèol
i tenim aquesta incapacitat de caminar 4 passes immediatament després de la lesió i durant la visita,
o bé, tenim dolor aïllat a la palpació de la part posterior o la prominència del mal·lèol peroneal o del mal·lèol tibial.
En el cas del peu, aquesta radiografia és necessària si tenim dolor al tars,
i de nou, la incapacitat de caminar 4 passes seguides
o, bé, dolor aïllat a la palpació de l'os escafoide o de la base del cinquè metatarsià.
Per tant, ja ho sabeu, regla d'Ottawa negativa no necessita radiografia.
