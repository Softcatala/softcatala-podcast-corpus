Menys és Més, la secció de bones pràctiques de l'EMPodCat.
En aquest Menys és Més us parlarem de dues iniciatives enfocades a fer un ús racional del sondatge vesical permanent.
D'una banda, en tenim una del Choosing Wisely Canada, inspirada en una intervenció d'un hospital de Toronto
que va reduir a la meitat l'ús del sondatge vesical en pacients hospitalitzats.
Ens aporten una eina on, entre altres accions, ens proposa tres canvis que podem fer als nostres serveis d'urgències.
Primer, ens cal generar unes indicacions de consens per l'ús del sondatge vesical permanent.
Aquest sondatge podria estar indicat en casos de monitoratge horari de la diüresi, en pacients amb ventilació mecànica 
o amb edema agut de pulmó que precisi de ventilació no invasiva, o bé grans lesions que necessitin d'una immobilització
com poden ser fractures de pelvis o columna.
Ens suggereix també de considerar o cercar alternatives en cas de cures pal·liatives,
pacients enllitats per lesions a membres inferiors, pacients incontinents amb nafres sacres,
de difícil curació o bé el monitoratge de diüresi no horari,
si ens cal obtenir una mostra d'orina ho podríem fer, per exemple, amb un sondatge intermitent.
Ens cal evitar el sondatge vesical permanent en casos de demència, deliri o incontinència, entre altres.
Després d'aquestes indicacions consensuades, cal formar el personal assistencial implicat
i, finalment, superar les barreres que poden dificultar aquest ús més restrictiu del sondatge,
com poden ser la variabilitat interprofessional o bé entre serveis,
també la disponibilitat d'espais com lavabos assistits i de personal suficient per a poder-hi portar els pacients.
En l'altra iniciativa, anomenada BladderSafe,
se'ns suggereix confirmar les retencions agudes d'orina amb ecografia abans de fer el sondatge
i ens proporciona més materials útils com poden ser presentacions i ajudes cognitives o recordatoris.
Sabem que el sondatge vesical va lligat a una morbiditat específica.
Per tant, podem fer servir aquestes eines per a reduir el nombre de pacients sondats
i de retruc aquesta morbiditat associada.
